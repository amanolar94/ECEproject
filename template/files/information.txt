<h3><a href="http://www.e-patras.gr/">Πάτρα  </a></h3>

<p>Πρωτεύουσα της Αχαΐας και περιφερειακή πρωτεύουσα της Δυτικής Ελλάδας, βρίσκεται στη Β.Δ. Πελοπόννησο, έχει πληθυσμό 250.000 κατοίκων και επικοινωνεί με όλες τις μεγάλες πόλεις της Ελλάδας και της Ευρώπης από τη στεριά, τη θάλασσα και τον αέρα. Αποτελεί μια ενδιαφέρουσα και ελκυστική πόλη για διαμονή, με ιστορικά μέρη αλλά και σύγχρονα χαρακτηριστικά και ρυθμούς.</p>

<p>Η ιστορία της πόλης ανάγεται στους προϊστορικούς χρόνους, κατά τους οποίους εξαπλώθηκε ο μυκηναϊκός πολιτισμός. Η πόλη δημιουργήθηκε από την ένωση τριών αγροτικών συνοικισμών (Αρόη, 'Ανθεια, Μεσάτις) και πήρε το όνομά της από τον Πατρέα, αρχηγό των Αχαιών που εγκαταστάθηκαν στην περιοχή το 12o αιώνα π.Χ. Τον 3ο αιώνα π.Χ., οι Αχαιοί οργάνωσαν την περίφημη Αχαϊκή Συμπολιτεία, η οποία έφερε την πόλη στο προσκήνιο. Πραγματική ακμή γνώρισε όμως η Πάτρα στους Ρωμαϊκούς χρόνους, όταν κέρδισε την εύνοια πολλών Ρωμαίων αυτοκρατόρων και έγινε κοσμοπολίτικο κέντρο.</p>

<p>Κατά τον 1ο αιώνα μ.Χ. έζησε, δίδαξε και μαρτύρησε στην Πάτρα ο 'Αγιος Ανδρέας, ο οποίος είναι και ο πολιούχος άγιος της πόλης. Κατά τη διάρκεια του 19ου και 20ου αιώνα, η Πάτρα εξελίχθηκε σε ένα σημαντικό εμπορικό και βιομηχανικό κέντρο, αποτελώντας το κύριο σημείο εξαγωγών της Ελλάδας προς τη Δυτική Ευρώπη. Σήμερα η πόλη των Πατρών είναι ένα αξιόλογο πνευματικό κέντρο, με πρωταγωνιστή το Πανεπιστήμιο.</p>


<h3><a href="http://www.upatras.gr/el">Η Πανεπιστημιούπολη   </a></h3> 

<p>Το Πανεπιστήμιο Πατρών εκτείνεται σε μια έκταση 2.650 στρεμμάτων, κοντά στο πορθμείο Ρίου - Αντιρρίου. Η Πανεπιστημιούπολη περιλαμβάνει κτίρια συνολικής μικτής επιφάνειας 170.000 τ.μ., στα οποία στεγάζονται τα 22 Τμήματα του Πανεπιστημίου Πατρών και οι Διοικητικές Υπηρεσίες.</p>

<p>Στην κατάφυτη Πανεπιστημιούπολη υπάρχουν, επίσης, το Πανεπιστημιακό Νοσοκομείο, η Κεντρική Βιβλιοθήκη και άλλες Κεντρικές Λειτουργίες (Εκδοτικός Οίκος, Αθλητικό Κέντρο, Μουσεία Ζωολογικό και Βοτανικό, Βιβλιοπωλείο, Εστιατόριο και Κυλικεία), καθώς και Τράπεζα με δυνατότητα εθνικών και διεθνών συναλλαγών και αυτόματης ανάληψης χρημάτων.  </p>